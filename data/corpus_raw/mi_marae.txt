He kupu tino tawhito tēnei kupu 'marae'. Ki ngā iwi o Te Ao-o-Kiwa, he wāhi tapu te marae, he wāhi i mahia ai ngā mahi tapu, ngā huihuinga a te iwi. I ngā reo o Tahiti, o Rarotonga, he marae tēnei; ki ngā tāngata o Tonga, he mala'e; i ngā reo o Hāmoa, o Hawai'i, he malae. He wāhi ātea takawhā tēnei, he kōhatu, he pou rānei e tū ana ki ia taha, ki ia taha, hei wāhi mahi i ngā karakia tapu.

Nō te Rautau 19, ko te taenga mai o te whakapono karaitiana ki ngā moutere o Te Moana-nui-a-Kiwa, ka whakarerea ngā marae o reira, ka whakangaromia te nuinga. Ko ētahi i waiho hei wāhi mā ngā turuhi, mā ngā kaimātai whaipara tangata. Otirā, mau tonu te tapu o ngā marae. Kei ngā Kuki Airani, ka mau tonu te iwi ki te whakapai o ētahi o ngā marae o reira (ko Ara-i-te-tonga, ko Vaerota, ko Taputapuatea) mō ngā karakia whakapai i ngā ariki hou.